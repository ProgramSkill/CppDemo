# 里仁第四

## 篇名说明

本篇以首章"里仁为美"的前两字"里仁"命名。"里"作动词用，意为居住。

## 主要内容

本篇共26章，主要论述：
- 仁德的重要性
- 君子的修养之道
- 义利之辨
- 君子与小人的区别
- 道德修养的方法

## 全文

子曰：「里仁为美。择不处仁，焉得知？」

子曰：「不仁者不可以久处约，不可以长处乐。仁者安仁，知者利仁。」

子曰：「唯仁者能好人，能恶人。」

子曰：「苟志于仁矣，无恶也。」

子曰：「富与贵，是人之所欲也。不以其道得之，不处也。贫与贱，是人之所恶也。不以其道得之，不去也。君子去仁，恶乎成名？君子无终食之间违仁，造次必于是，颠沛必于是。」

子曰：「我未见好仁者，恶不仁者。好仁者，无以尚之；恶不仁者，其为仁矣，不使不仁者加乎其身。有能一日用其力于仁矣乎？我未见力不足者。盖有之矣，我未之见也。」

子曰：「人之过也，各于其党。观过，斯知仁矣。」

子曰：「朝闻道，夕死可矣。」

子曰：「士志于道，而耻恶衣恶食者，未足与议也。」

子曰：「君子之于天下也，无适也，无莫也，义之与比。」

子曰：「君子怀德，小人怀土；君子怀刑，小人怀惠。」

子曰：「放于利而行，多怨。」

子曰：「能以礼让为国乎？何有？不能以礼让为国，如礼何？」

子曰：「不患无位，患所以立。不患莫己知，求为可知也。」

子曰：「参乎！吾道一以贯之。」曾子曰：「唯。」子出，门人问曰：「何谓也？」曾子曰：「夫子之道，忠恕而已矣。」

子曰：「君子喻于义，小人喻于利。」

子曰：「见贤思齐焉，见不贤而内自省也。」

子曰：「事父母几谏，见志不从，又敬不违，劳而不怨。」

子曰：「父母在，不远游，游必有方。」

子曰：「三年无改于父之道，可谓孝矣。」

子曰：「父母之年，不可不知也。一则以喜，一则以惧。」

子曰：「古者言之不出，耻躬之不逮也。」

子曰：「以约失之者鲜矣。」

子曰：「君子欲讷于言而敏于行。」

子曰：「德不孤，必有邻。」

子游曰：「事君数，斯辱矣；朋友数，斯疏矣。」

## 重要语句

- **朝闻道，夕死可矣** - 早晨得知了真理，当晚死去也心甘情愿
- **君子喻于义，小人喻于利** - 君子明白道义，小人懂得利益
- **见贤思齐焉，见不贤而内自省也** - 见到贤人就想着向他看齐，见到不贤的人就反省自己
- **德不孤，必有邻** - 有道德的人不会孤单，一定有志同道合的人相伴
- **吾道一以贯之** - 我的学说有一个根本原则贯穿其中
- **父母在，不远游，游必有方** - 父母在世时，不出远门，如果要出远门，必须有确定的去向

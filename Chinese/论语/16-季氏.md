# 季氏第十六

## 篇名说明

本篇以首章"季氏将伐颛臾"中的"季氏"命名。季氏是鲁国权臣季孙氏。

## 主要内容

本篇共14章，主要论述：
- 孔子的政治主张
- 君子与小人的区别
- 修身之道
- 益者三友、损者三友
- 益者三乐、损者三乐
- 君子三戒、三畏、九思

## 全文

### 16.1
季氏将伐颛臾。冉有、季路见于孔子曰：「季氏将有事于颛臾。」孔子曰：「求！无乃尔是过与？夫颛臾，昔者先王以为东蒙主，且在邦域之中矣，是社稷之臣也。何以伐为？」冉有曰：「夫子欲之，吾二臣者皆不欲也。」孔子曰：「求！周任有言曰：『陈力就列，不能者止。』危而不持，颠而不扶，则将焉用彼相矣？且尔言过矣。虎兕出于柙，龟玉毁于椟中，是谁之过与？」冉有曰：「今夫颛臾，固而近于费。今不取，后世必为子孙忧。」孔子曰：「求！君子疾夫舍曰欲之而必为之辞。丘也闻有国有家者，不患寡而患不均，不患贫而患不安。盖均无贫，和无寡，安无倾。夫如是，故远人不服，则修文德以来之。既来之，则安之。今由与求也，相夫子，远人不服，而不能来也；邦分崩离析，而不能守也；而谋动干戈于邦内。吾恐季孙之忧，不在颛臾，而在萧墙之内也。」

### 16.2
孔子曰：「天下有道，则礼乐征伐自天子出；天下无道，则礼乐征伐自诸侯出。自诸侯出，盖十世希不失矣；自大夫出，五世希不失矣；陪臣执国命，三世希不失矣。天下有道，则政不在大夫。天下有道，则庶人不议。」

### 16.3
孔子曰：「禄之去公室五世矣，政逮于大夫四世矣，故夫三桓之子孙微矣。」

### 16.4
孔子曰：「益者三友，损者三友。友直，友谅，友多闻，益矣。友便辟，友善柔，友便佞，损矣。」

### 16.5
孔子曰：「益者三乐，损者三乐。乐节礼乐，乐道人之善，乐多贤友，益矣。乐骄乐，乐佚游，乐宴乐，损矣。」

### 16.6
孔子曰：「侍于君子有三愆：言未及之而言，谓之躁；言及之而不言，谓之隐；未见颜色而言，谓之瞽。」

### 16.7
孔子曰：「君子有三戒：少之时，血气未定，戒之在色；及其壮也，血气方刚，戒之在斗；及其老也，血气既衰，戒之在得。」

### 16.8
孔子曰：「君子有三畏：畏天命，畏大人，畏圣人之言。小人不知天命而不畏也，狎大人，侮圣人之言。」

### 16.9
孔子曰：「生而知之者，上也；学而知之者，次也；困而学之，又其次也；困而不学，民斯为下矣。」

### 16.10
孔子曰：「君子有九思：视思明，听思聪，色思温，貌思恭，言思忠，事思敬，疑思问，忿思难，见得思义。」

### 16.11
孔子曰：「见善如不及，见不善如探汤。吾见其人矣，吾闻其语矣。隐居以求其志，行义以达其道。吾闻其语矣，未见其人也。」

### 16.12
齐景公有马千驷，死之日，民无德而称焉。伯夷、叔齐饿于首阳之下，民到于今称之。其斯之谓与？

### 16.13
陈亢问于伯鱼曰：「子亦有异闻乎？」对曰：「未也。尝独立，鲤趋而过庭。曰：『学《诗》乎？』对曰：『未也。』『不学《诗》，无以言。』鲤退而学《诗》。他日，又独立，鲤趋而过庭。曰：『学礼乎？』对曰：『未也。』『不学礼，无以立。』鲤退而学礼。闻斯二者。」陈亢退而喜曰：「问一得三，闻《诗》，闻礼，又闻君子之远其子也。」

### 16.14
邦君之妻，君称之曰夫人，夫人自称曰小童；邦人称之曰君夫人，称诸异邦曰寡小君；异邦人称之亦曰君夫人。

## 重要语句

- **不患寡而患不均，不患贫而患不安** - 不担心人口少，而担心分配不均；不担心贫穷，而担心不安定
- **既来之，则安之** - 既然让他们来了，就要让他们安定下来
- **益者三友，损者三友** - 有益的朋友三种，有害的朋友三种
- **益者三乐，损者三乐** - 有益的快乐三种，有害的快乐三种
- **君子有三戒** - 君子有三件事要警戒：少年戒色，壮年戒斗，老年戒得
- **君子有三畏** - 君子有三件敬畏的事：敬畏天命，敬畏大人，敬畏圣人的话
- **君子有九思** - 君子有九种思考
- **见善如不及，见不善如探汤** - 见到善行就像赶不上似的追求，见到不善就像手伸进沸水一样避开
- **吾恐季孙之忧，不在颛臾，而在萧墙之内也** - 我恐怕季孙氏的忧患，不在颛臾，而在宫门之内

本篇首章"季氏将伐颛臾"是《论语》中著名的篇章，体现了孔子反对战争、主张"修文德以来之"的政治思想。
